# -*- mode: mandoku-view; -*-
#+TITLE: 篁墩文集
#+DATE: 2015-08-25 00:21:06.429866
#+PROPERTY: ID KR4e0125
#+PROPERTY: BASEEDITION WYG    
#+PROPERTY: JUAN 卷九十三
<pb:KR4e0125_WYG_093-1a>¶
欽定四庫全書¶
　篁墩文集巻九十三　　　明　程敏政　撰¶
　　詩¶
　　　奉詔北上留别諸鄉舊¶
山堂三載病夫身簡册長餘未了因恩重有勞催北上¶
才非那克贊東巡蕭蕭院竹難離我的的江梅欲笑人¶
珍重友朋相餞意不辭傾倒渭城春¶
　　　别鄉友¶
<pb:KR4e0125_WYG_093-1b>¶
山下郵亭半掩門故人迎餞一開尊東風别路遙相指¶
隔岸人間是鄭村¶
　　　宿水西寺¶
匆匆行李欲趨朝更向山中住一宵野衲似驚來舊雨¶
舟人相慶得新潮行分曉色鐘初動睡足春風酒半消¶
前路不堪為别處浦雲江樹隔河橋¶
　　　世祿堂為績溪仁里程佐時賦¶
重對青山起畫堂義兼君父兩難忘槐塘業在清風逺¶
<pb:KR4e0125_WYG_093-2a>¶
花縣人歸白晝長聚族久題仁作里傳家眞守墨為莊¶
百年肯構還相勉世牒無慚洛下房¶
　　　𢎞治戊午春正月十三日舟次淳安春霖不止¶
　　　　進士維揚張君鳳舉方知縣事以燈節燕予¶
　　　　酒後賦此紀事兼致謝意¶
令尹相招作上元連朝春雨客心煩遥看漁火乗村暗¶
不見星毬照市繁宦鞅未須驚節候人情猶喜近鄉園¶
太平風物揚州盛贏得清宵一晤言¶
<pb:KR4e0125_WYG_093-2b>¶
　　　具慶祿壽堂¶
一周花甲到生時春溢庭闈髮未絲㸑舍雨晴鸇送喜¶
蓬壺風便鶴傳辭問安長擁摳衣士調膳仍多潤筆資¶
儘醸泮宫池下水年年增入九霞巵¶
　　　為文模題西坡巻¶
青山一路繞青溪别墅分明似瀼西何日杖藜尋北阮¶
手摩新竹更留題¶
　　　東田¶
<pb:KR4e0125_WYG_093-3a>¶
泮隣有居東有田田上結屋窮遺編水雲四擁足漁樂¶
更闢小圃臨回川可漁可圃未宜稻傍人莫訝非東阡¶
租魚課蔬亦田爾何必銍艾求豐年鳳池猶子逺大器¶
雅志伊葛非徒然一朝射策取上第髙才萬選如青錢¶
分符早帶勸農字牛刀小試青溪邉廊廟大用多自此¶
窮達肯為時情牽行人三日坐春雨割鮮膾玉勞相延¶
官箴民瘼幾傾倒故鄉此地猶拳拳應知異縣簿書暇¶
時遣舊樂歸鳴絃官舟斜日重君意不惜為賦東田篇¶
<pb:KR4e0125_WYG_093-3b>¶
　張君鳳舉世居泰興亡友中舍世璉之從子也所居¶
　學宫之傍其東有田數畆君嘗構書屋其上四周多¶
　水可漁有小圃可蔬因以東田居士自署求志之時¶
　也今君舉進士髙第兹作縣淳安逹道伊始尚眷念¶
　故居窮達不易者之所為也予北上道出青溪阻雨¶
　君語及之且請一言因輒賦此而篷窓臲卼人事倥¶
　偬疾行善歩惡可得乎其不足為羣玉之倡可知矣¶
　　　弔劉竹東後賦此¶
<pb:KR4e0125_WYG_093-4a>¶
春泥半擁蓬扉開蕭蕭翠竹如新栽百年老友不復見¶
舊雨故人空一來南郢歌工罷瑶瑟西湖詩板生青苔¶
感懐欲去重回首黃柳白鴉增暮哀¶
　　　南京户部主事王君彦竒作浮橋于上新河之¶
　　　　鈔關¶
上新河畔結新梁南國争誇粉署郎渉險不勞憂競渡¶
行人何止便征商凌風畫鷁衝艫近鎖岸晴虹亘水長¶
有志濟川身更壯逺期功業重鵷行¶
<pb:KR4e0125_WYG_093-4b>¶
　　　塘西行樂詞二首¶
　　山斗族孫秀榮鬻木浙之塘西十五寒暑矣予夜¶
　　過焉小飲舟中因有此作¶
春雨橫江夜繫船阿咸相語亦欣然太平隨地堪行樂¶
一住塘西十五年¶
主𣙜官清樂事多歙州山木蔽官河慿誰為譜新吳調¶
翻作塘西估客歌¶
　　　贈都憲彭公¶
<pb:KR4e0125_WYG_093-5a>¶
笳鼓東風擁使槎三吳隨處建髙牙璽書帝付新臺命¶
宦譜人傳舊相家令肅官曹羞簠簋心懸農事樂桑麻¶
文襄况是西江彦及取功名髩未華¶
　安城彭公彦㳟自少司空易都憲巡撫江南諸郡兼¶
　總餉事蓋廷議之公聖天子之特命也東南受福將¶
　自此始僕有一㕓之寄于屬部而通家契分慶慰尤¶
　深相遇姑蘇無以為禮勉賦鄙律一章奉贈致愛助¶
　之意于萬一云¶
<pb:KR4e0125_WYG_093-5b>¶
　　　司馬司訓延至閶門裏劉氏園亭夜酌席上有¶
　　　　作贈石田先生¶
舟行一月濺春泥偶到城西似瀼西客裏正難祛俗累¶
市中何意得幽棲亭當竹外疑曾到路繞花間歩欲迷¶
却喜石田同夜話每容新絹買鵞溪¶
　　　送太守文君赴温州¶
幾年南國事攻駒一日容乘五馬車管轄文移先到海¶
登臨詩刻尚留滁同官燁燁多新契行李蕭蕭只舊書¶
<pb:KR4e0125_WYG_093-6a>¶
萬里壯圖應有在清霜纔入髩毛初¶
出守温州羡此行永嘉賢宰舊知名山川不待披圖閲¶
老穉從教夾路迎車畔雨催農事足筆端風掃簿書清¶
春來定續西堂夢為遣詩郵入鄆城¶
　長洲文君宗儒初舉進士宰永嘉以政績卓異召丞¶
　太僕于南京既而值家艱不出者久之永嘉之人思¶
　君不置而公論亦恒在君遂有温州之命君猶遲遲¶
　如不屑凂于世故者其視汲汲宦途惟恐後人者相¶
<pb:KR4e0125_WYG_093-6b>¶
　去逺矣㑹予被命北上道出吳門乃賦二詩勉其行¶
　君弟宗嚴亦舉進士予考秋闈所得士也今宰鄆城¶
　故詩及之¶
　　　郝侍御作餞恵山¶
曉入青山十里遥夜分晴雪未經消身猥午火猶生粟¶
面拂春醅稍帶潮苔石句留泉上刻竹爐香沸木間寮¶
豸冠鄉曲情如海不奈東風促畫橈¶
　　　題畫¶
<pb:KR4e0125_WYG_093-7a>¶
綠隂橋下水潺湲手弄春盃卧看山北渡又從塵裏去¶
披圖真羡野翁閒¶
　　　次韻贈象謙侍御¶
舊譽分明重六廉豸冠新望士初厭關河雨足千艘快¶
海國風清萬竈嚴九澤有防先節費三邉無積正需鹽¶
長淮南北巡行地聴數匡時策幾添¶
逺别相望路幾何重逢驚閲歲華多老予再入圖書府¶
羡子長優政事科兩岸顛風吹驛柳一㠶新雨下官河¶
<pb:KR4e0125_WYG_093-7b>¶
留題正寫忘年契敢向詩壇鬭伏波¶
　象謙予同年友孔昭地官之子舉進士知浦城有異¶
　政甲寅歲相見京邸嘗賦詩期之五年矣今以侍御¶
　受命巡鹽南淮兼督河事值予北上得㑹廣陵酒罷¶
　出應寧憲副之作相視請繼一言因歩韻二章為贈¶
　兼致别意應寧句險語妙而鄙作差次其後不稱可¶
　愧哉¶
　　　桃源行為揚州王彦平太守題畫¶
<pb:KR4e0125_WYG_093-8a>¶
前村雞鳴後村應四山如城石無磴男耕女織自春秋¶
不許世塵通一徑繞溪種桃無雜花十里五里明朝霞¶
穿花作路記來往秦虐不到山人家捕魚深入者誰子¶
鳴榔忽過青山趾溪亭老翁疑且驚失路何人誤來此¶
小問市朝經幾主客云有晉今太康邀歸戀戀作雞黍¶
屈指悠悠悲海桑異事流傳寧復再神仙已逺丹青在¶
昌黎有作誠得之餘子雖工亦何逮我嘗三復柴桑吟¶
桃源楚地幽且深楚人讐秦不相屈忠義誰明千載心¶
<pb:KR4e0125_WYG_093-8b>¶
竹鶴老人年九十㸃染生綃墨猶濕楚江山水晉風神¶
却似身曾到原隰維揚太守開别筵披圖細玩春風前¶
興酣一訂武陵史為君改賦逃秦篇¶
　　　題郭總戎畫巻¶
林霏山色有無間展巻聊乘幕府閒一笑對君揩病目¶
恰如歐老在平山¶
諸公詩案一圖間十六年來似等閒天子聖明公力健¶
早將名字勒燕山¶
<pb:KR4e0125_WYG_093-9a>¶
　被召北上與總戎郭公重㑹淮上再閱是巻不勝惘¶
　然賦二絶以紀歲月¶
　　　古椿絳桃圖¶
百文靈柯立青鉄一簇仙花綴紅雪天然異種如二難¶
故向人間鬬竒絶綠隂下掃黃塵空花氣入水香𡨕濛¶
等閒閱世動千百萬木幾許驚秋風行臺作壽淮南道¶
堂上争看畫圖好稱觴正得汾陽孫下筆還歸石田老¶
大夫六袠心炳丹腰帶橫犀峩豸冠仙李分桃作春色¶
<pb:KR4e0125_WYG_093-9b>¶
栢臺與椿同歲寒歲寒春色交無已甲子重添一籌起¶
樹腹長隨壯節堅花容似助酡顔喜西垣諫草應不磨¶
南國甘棠遺愛多活民有功天所與綺筵不用還丹歌¶
　總戎郭公請石田沈君繪古栢絳桃以壽都憲李公¶
　而學士西涯先生為賦長詩情景俱盡秋官分司主¶
　事李君復索予言予言豈足以歩郢曲之後哉然都¶
　憲公與予同出南畿素重其人情有不能已者倚玉¶
　之笑固不暇計也¶
<pb:KR4e0125_WYG_093-10a>¶
　　　船忩新糊喜晴偶得一絶柬鄭萬里¶
新紙船忩似雪篷晩晴初上夕陽紅披圖為客題詩句¶
稍類南山竹院中¶
　　　次原博少宰詩韻¶
渡江已半月終日勞賔餞夜夢江上山恍若浮盞面覺¶
來啟篷閲千里橫一衍遥青出緑髻忽爾天外見明明¶
詩劵落隱隱畫屏獻安得一往登趂我雙足健漁樵日¶
來去過眼不知羡珍重瓠菴人偕此泉石願¶
<pb:KR4e0125_WYG_093-10b>¶
　予每過江即以山少為憾故有去我青山如避俗及¶
　只從圖上看青山之句今觀原博少宰詩適㑹此意¶
　水部來君伯韶以是巻見閲因和一篇¶
　　　輓襄陽何太守原(其子徐州守/宗禮索賦)¶
故山埋玉幾朝昏何武雖亡美譽存八袠鶴齡開上壽¶
兩回鸞誥沐殊恩政聲獨歩儒兼吏經學相傳子又孫¶
定有史官增列傳莫縁哀些為銷魂¶
　　　題雪洲巻¶
<pb:KR4e0125_WYG_093-11a>¶
船忩手披雪洲巻王子作圖滕子篆殘編亦有賦兼詩¶
入眼平生驚一見澄江叔度真高人曠視百世非常倫¶
浮槎獨抱江海志草屨不霑京洛塵漁翁笛裏歌聲闋¶
春到梅花幾愁絶諸公久作地中仙一洲漫存圖上雪¶
分司使者都水郎舊物所寳非青箱撫時懐古三歎息¶
彭城北去春流長¶
　江隂夏君如山以冬曹主事分司徐州予過之出其¶
　曾大父雪洲巻相閱嘉歎之餘賦此¶
<pb:KR4e0125_WYG_093-11b>¶
　　　贈夏主事¶
迎養紛馳水部書行庖仍載武昌魚推封指日來光寵¶
過客長時問起居白首愛看陶母傳春風頻試老萊裾¶
後園多種忘憂草歲歲看花奉板輿¶
　　　别良佐學士¶
　　臨清河下遇學士良佐先生赴南京視篆舟中少¶
　　叙殊不盡久濶之懐也次韻玉汝大理一篇明日¶
　　來别良佐下東昌而予則入瀛海滄州之境矣¶
<pb:KR4e0125_WYG_093-12a>¶
相逢初慰别來情無奈君南我北行猶似一燈分禁直¶
不知雙棹艤臨清江山此日歸題品臺閣他時待踐更¶
莫為話長憐夜短明朝岐路隔滄瀛¶
　　　夜泊河西務京兆楊君恒叔擕酒見過别後賦¶
　　　　一律奉寄不棄衰散和教為佳¶
驛舟見訪開春酤促席論詩清夜徂閩中舊數十才子¶
池上今看孤鳳雛花分燭灺落銅剪聲沸茶香聞竹爐¶
推篷送客得竒賞一天明月窺平蕪¶
<pb:KR4e0125_WYG_093-12b>¶
　　　贈侍郎鄭公¶
　　户部侍郎鄭先生考績還南京適敏政北上邂逅¶
　　潞河之滸晤言甚洽而先生乞歸之疏一路相傳¶
　　欽羡無已謹賦近體一律奉贈少寓三十四年詞¶
　　苑末契之萬一云¶
東風吹綠漲平蕪彩鷁乘春向舊都禮學共推周柱史¶
家聲無沗鄭司徒三年獻績承優寵兩疏求歸激懦夫¶
老大相逢愁遽别欲將宫錦博離酤¶
<pb:KR4e0125_WYG_093-13a>¶
　　　贈方太守士華¶
　　侍御方君士華之擢守淮安也值予被召北上得¶
　　㑹潞河之滸輒賦一律奉贈念君徃歲嘗按南畿¶
　　枉顧南山竹院觴詠終日其情至今不忘也因詩¶
　　及之¶
北望紅雲半日程我來君去不勝情一麾命下初分寵¶
三尺臺端久得名春雨綠蕪新别意南山脩竹舊詩盟¶
遥知不負疲癃望淮水東流足頌聲¶
<pb:KR4e0125_WYG_093-13b>¶
　　　送張庭毓赴南京大理評事¶
一尊撾鼓發官舟千里薰風屬壯遊恩拜兩京同雨露¶
法操三尺本春秋離情轉盼蒼龍闕勝覧遥經白鷺洲¶
逺業共期君聴取江東原自重名流¶
　吾郡張君庭毓以麟經舉進士第擢大理左評事赴¶
　官南京逺器宏施實昉于此然維桑之誼有不能遽¶
　别者因賦詩贈之¶
　篁墩文集巻九十三¶
